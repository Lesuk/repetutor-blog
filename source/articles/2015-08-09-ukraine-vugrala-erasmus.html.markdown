---
title: Україна виборола реалізацію 10 проектів Еразмус+
slug: ukraina-vuborola-realizaciyu-10-proektiv-erasmus
description: "Виконавче агентство з питань освіти, аудіовізуальних засобів і культури (ЕАСЕА) оголосило результати першого конкурсу 2015 року Програми Еразмус+ за напрямом KA2: Розвиток потенціалу вищої освіти. Про це повідомило Міністерство освіти і науки України."
category: vusha_osvita
author: olga
date: 2015-08-09 18:05 EEST
featured: true
published: true
image_src: http://erasmusplus.kg/en/wp-content/uploads/2015/02/erasmus_b.jpg
---

Виконавче агентство з питань освіти, аудіовізуальних засобів і культури (ЕАСЕА) оголосило результати першого конкурсу 2015 року Програми Еразмус+ за напрямом KA2: Розвиток потенціалу вищої освіти. Про це повідомило Міністерство освіти і науки України.

Cеред 140 проектів, рекомендованих для фінансування Європейським Союзом, 10 проектів реалізуватимуться за участю українських університетів, асоціацій та неурядових організацій, підприємств, дослідних інституцій і підприємств – 43 партнери від України візьмуть участь у впровадженні проектів.

Виконавцями проектів стануть 32 вищих навчальних заклади з України; з їх числа Національний технічний університет «Київський політехнічний інститут», працюватиме над виконанням трьох проектів, чотири університети виконуватимуть по 2 проекти: Прикарпатський національний університет імені Василя Стефаника (Івано-Франківськ), Харківський національний  економічний університет імені Семена Кузнеця, Національний технічний університет «Харківський політехнічний інститут», Київський національний університет імені Тараса Шевченка.

По одному проекту реалізовуватимуть 27 університетів з України. Серед 10 проектів програми Європейського Союзу Еразмус+: 9 – спільні проекти та 1 проект структурних заходів. Із загальної кількості проектів: 2 – національні, де реципієнтом технічної допомоги є тільки українські організації у співпраці з партнерами країн-членів програми; 8 проектів – багатонаціональні, де партнерами українських ВНЗ виступають не тільки університети з країн-членів програми, а й представники країн-партнерів програми, зокрема: регіону Східного партнерства: Азербайджан, Білорусь, Грузія; та інших регіонів програми: Казахстан, Китай, Малайзія, Марокко, Росія, Туніс, Узбекистан, Шрі Ланка та інші. 2 проекти реалізуватимуться за активної участі Міністерства освіти і науки України.

Напрям програми Еразмус+: Розвиток потенціалу вищої освіти є наступницею Програми Темпус. Програма Еразмус+ - це  програма Європейського Союзу на період 2014-2020 рр., що підтримує проекти, партнерства, заходи і мобільність у сфері освіти, підготовки, молоді і спорту. Наступні конкурси буде оголошено в жовтні/листопаді 2015 року.

Детально про конкурси Програми Еразмус+: www.erasmusplus.org.ua
