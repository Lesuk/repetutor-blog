---
title: Фініш вступної кампанії як зараховують абітурієнтів
slug: finish-vstupnoi-kampanii-yak-zarahovuut-abiturientiv
description: Фінальний етап вступної кампанії 2015 року розпочинається 6 серпня. Цього дня приймальні комісії вищих навчальних закладів оприлюднять списки вступників, рекомендованих до зарахування.
category: vusha_osvita
author: olga
date: 2015-08-09 15:30 EEST
featured: true
published: true
image_src: http://www.mil.gov.ua/assets/images/resources/12172/2b1c526f79ceb9a1a274cc8f3c9dcceb6cd70c1b.jpg
---

Фінальний етап вступної кампанії 2015 року розпочинається 6 серпня. Цього дня приймальні комісії вищих навчальних закладів оприлюднять списки вступників, рекомендованих до зарахування. Громадянська мережа ОПОРА надає роз’яснення з питань зарахування абітурієнтів на навчання до вищих навчальних закладів.

Як і в попередні роки, списки формуються за конкурсним балом – від більшого до меншого, однак враховуватиметься пріоритетність, яку вступники присвоювали своїм заявам. У списку рекомендованих до зарахування зазначаються:

    прізвище, ім'я та по батькові вступника;
    конкурсний бал вступника;
    наявність підстав для вступу поза конкурсом;
    наявність підстав до зарахування на місця цільового прийому;
    наявність підстав для зарахування за результатами співбесіди;
    наявність права на першочергове зарахування;
    пріоритет заяви, зазначений вступником.

Нагадуємо, що цього року абітурієнт, який вступає на денну форму навчання для здобуття ступеня бакалавра, отримуватиме лише одну рекомендацію до зарахування на місця державного замовлення. У тому випадку, якщо конкурсний бал вступника дозволяє рекомендувати його одночасно на кілька спеціальностей, рекомендацію до зарахування буде надано тій, де зазначений найвищий пріоритет.

Приклад: абітурієнт з конкурсним балом 180, який вступає в Київський національний університет ім. Тараса Шевченка на соціологію (пріоритет №3), політологію (пріоритет №2) і правознавство (пріоритет №4). У випадку, якщо прохідний бал на всі спеціальності дорівнюватиме 179, то він буде рекомендований до зарахування на місця державного замовлення лише на політологію, бо там найвищий пріоритет. Однак, якщо абітурієнт подавав заяву (з таким самим балом) для участі у конкурсному відборі і в Львівський національний університет ім. Івана Франка на правознавство, однак за пріоритетом №1, і там прохідний бал на бюджет буде теж 179, то рекомендацію до зарахування отримає лише в ЛНУ ім. Івана Франка, у КНУ ім. Т. Шевченка – ні.

Списки вступників, рекомендованих до зарахування, розміщуються на стендах приймальних комісій, а також оприлюднюються на веб-сайтах вищих навчальних закладів. Ті абітурієнти, які подавали документи дистанційно, можуть відслідковувати статус своїх заяв в електронному кабінеті на сайті ez.osvitavsim.org.ua. Рекомендованим до зарахування вступникам можуть надсилатись повідомлення засобами електронного та мобільного зв'язку. Однак звертаємо увагу, що повідомлення абітурієнта не є обов’язком приймальної комісії, тож абітурієнт повинен самостійно ознайомлюватися з відповідними списками.

З 6 серпня до 10 серпня вступники, що отримали рекомендацію до зарахування на місця державного замовлення, повинні подати особисто у відповідну приймальну комісію оригінали документів. Зарахування вступників на денну форму навчання за державним замовленням відбудеться не пізніше 12.00. години 11 серпня.

У тому випадку, якщо абітурієнт не рекомендований на бюджет або не бажає навчатися за спеціальністю, на яку отримав рекомендацію 6 серпня, він може претендувати на контракт за усіма іншими заявами, що були подані для участі у конкурсі. Для цього він має подати оригінали документів на ту спеціальність, де отримав рекомендацію до зарахування на навчання за кошти фізичних та юридичних осіб. Терміни виконання вимог до зарахування на контракт встановлює кожен навчальний заклад, тож абітурієнту варто ознайомлюватися з ними на веб-сайтах вишів.

Також Умовами прийому передбачена можливість добору на місця державного замовлення, фактично конкурс оригіналів. У тому випадку, якщо хтось із вступників, рекомендованих до зарахування на бюджет, не подасть у вищий навчальний заклад необхідних документів, з’являється вакантне місце.

Процедура його заповнення така: не пізніше 18 години 12 серпня приймальна комісія надає рекомендації до зарахування на вакантні місця державного замовлення вступникам за рейтингом із числа рекомендованих до зарахування на навчання за кошти фізичних і юридичних осіб, які виконали умови до зарахування. Тобто добір відбуватиметься за рахунок тих вступників, які були рекомендовані на контракт і подали оригінали документів до 12 серпня.

Зарахування вступників на денну форму навчання на основі базової та повної загальної середньої освіти за кошти фізичних та юридичних осіб має відбутися не пізніше 17 серпня.

Консультаційний телефон Громадянської мережа ОПОРА з питань вступу - 098-844-29-65.
