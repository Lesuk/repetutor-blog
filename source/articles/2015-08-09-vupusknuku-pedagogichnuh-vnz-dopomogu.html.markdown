---
title: "Випускники педагогічних ВНЗ зможуть отримати допомогу"
slug: vupusknuku-vnz-dopomogy
description: "Випускники вищих навчальних закладів, які у цьому навчальному році здобули освіту за напрямами і спеціальностями педагогічного профілю зможуть отримати грошову допомогу."
author: yula
category: vusha_osvita
date: 2015-08-09 18:11 EEST
featured: false
published: true
tags:
---

Випускники вищих навчальних закладів, які у цьому навчальному році здобули освіту за напрямами і спеціальностями педагогічного профілю зможуть отримати грошову допомогу.

На допомогу зможуть розраховувати ті випускники, які уклали договори про роботу на посадах педагогічних працівників у загальноосвітніх та професійно-технічних навчальних закладах на строк не менш як три роки.

Допомога надаватиметься лише випускникам денної форми навчання, які навчались за державним замовленням у вищих навчальних закладах державної або комунальної форм власності.

Для отримання грошової допомоги випускники мають до 10 жовтня 2015 року подати заяву про надання допомоги, копії трудової книжки та копії договору про роботу на посаді педагогічного працівника. Вищі навчальні заклади мають поінформувати своїх випускників про необхідність подання ними документів.

Виплати здійснюватимуться вищими навчальними закладами до кінця поточного року.

Міністерство освіти і науки вже звернулося до керівників вишів, які здійснюють підготовку педагогічних працівників з проханням надати до 15 жовтня списки випускників, які у 2015 році закінчили навчання за напрямами педагогічного профілю та уклали трирічні договори про роботу.
